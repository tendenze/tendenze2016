## TENDENZE FESTIVAL 2015 | XXI EDIZIONE

**Da venerdì 18 a domenica 20 settembre. Tutti i giorni dalle 18 alle 2 con ingresso rigorosamente libero e gratuito. Allo Spazio4 di via Manzoni 21 (angolo via Colombo) - Piacenza.**

**Oltre 60 live-band, dj-set e live-set su quattro stage in rappresentanza di tutti i generi musicali, zona expo con associazioni, artigianato, vintage ed handmade, artisti, etichette, distro, installazioni e interazione. Due punti bar con analcolici, birra e cocktail, ottimo cibo vegano e per chi ama la carne.**

Il festival getta un particolare occhio di riguardo sulla scena locale, di cui da sempre rappresenta un'istantanea, una “cartina di tornasole” e uno spartiacque fondamentale capace di incubare, stimolare, catalizzare e rilanciare le urgenze espressive, ma apre ampie finestre anche sulle migliori emergenze creative che risuonano nelle vivaci province limitrofe, il tutto in un'ottica di crescita, di scambio culturale e di sprovincializzazione che possa allargare gli orizzonti esistenti e aprirne di nuovi, quelli del pubblico e quelli dei musicisti, quelli di chi fruisce e quelli di chi produce.
La musica come collante sociale e intergenerazionale, dunque. Il festival come contenitore di proposte e come occasione di incontro e di confronto. In questa ampia geografia di proposte musicali underground sono disseminati alcuni gruppi ospiti di respiro nazionale. Non guardiamo alla fama planetaria o al nome altisonante ma all'attitudine, al messaggio, al live che queste band porteranno a Tendenze cercando di lasciare un segno nel vostro cuore.
