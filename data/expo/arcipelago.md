---
name: Arcipelago
title: SOCIALITÀ
thumbnail: expo/arcipelago.jpg
link: https://www.facebook.com/circolo.arcipelago
mail:
---

Il Circolo Arcipelago esiste dal 1986 ed è un centro di vita associativa, autonomo, pluralista, apartitico, democratico e progressista che non persegue finalità di lucro. Da quasi trent'anni, quindi, volontari giovani e meno giovani si spendono gratuitamente perché nel cuore di questa città, apparentemente sonnolenta, esista questo Circolo Arcipelago. Siamo partiti in 10 e oggi siamo circa 1000 persone. Tutti volontari. Senza spartirsi un soldo.  
La domanda sorge spontanea: ma perché. Ed ecco che subito pronta la risposta, giusto all'articolo 2 dello Statuto: "*Lo scopo principale del circolo è promuovere socialità e partecipazione e contribuire alla crescita culturale e civile di propri soci, come dell'intera comunità...*"  
Tre parole che ci guidano: socialità, partecipazione, crescita culturale e civile.  
Che se ci pensate bene sono collegate. Perché se si sta insieme e ci si confronta, le nostre vite si intrecciano e ci viene voglia di parlare di noi, delle nostre aspettative, dei nostri desideri, dei nostri problemi e del mondo intorno a noi. E magari ci viene anche voglia di fare delle cose buone, di inventarci soluzioni per rendere la nostra città un po' meno sonnolenta, un po' più simile a come la desideriamo per noi. E magari anche un po' migliore per gli altri. Per tutti gli altri, anche per chi verrà dopo. E quindi socialità, che crea partecipazione, che porta crescita culturale e civile.  
Ci resta solo da chiarire come.  
Sempre nell'articolo troviamo anche questo. Infatti ci dice:  
"*realizzando attività e servizi in ambito ricreativo, culturale e solidale, con particolare riferimento alla condizione giovanile e alle espressioni alternative. [...] Tutti i campi in cui si manifestano esperienze culturali, ricreative, formative e tutti quelli in cui si può dispiegare una battaglia civile contro ogni forma di ignoranza, di intolleranza, di violenza, di censura, di ingiustizia, di discriminazione, di razzismo, di emarginazione, di solitudine forzata, sono potenziali settori d'intervento del Circolo*".  
Tutto quello che facciamo, ogni attività in cui ci spendiamo porta con sé questa volontà, questo desiderio autentico di migliorare noi stessi e la società che ci circonda.  
Questo perché pensiamo che preoccuparci non sia sempre qualcosa di negativo. Preoccuparsi delle cose importanti, come l'ambiente, la cultura, le persone, la città, la politica può essere molto bello, divertente, può farti sentire vivo. L'importante è farlo insieme.  
Non ci dilunghiamo qui su tutte le attività che facciamo, perché per questo abbiamo creato un sito intero. E spulciatelo bene, perché qualcosa che vi piace lo trovate di sicuro.  
Vi diciamo solo che c'è un bar nuovo, gestito da volontari, dove potrete premettervi di spendere perché teniamo i prezzi bassi.  
Spendere meno per spendere tutti.  
C'è un palco e un impianto audio e che quasi tutti i week-end ci sono concerti e spettacoli.  
E potete non solo venirli a sentire e vedere, ma ci potete pure suonare e recitare.  
C'è un “fubalino” (per i forestieri “calcio balilla” o “biliardino”), grande baluardo di socialità.  
Abbiamo tanti libri da scambiare o da consultare, grande baluardo di civiltà.  
C'è una palestra grande con gli specchi, e un piccolo cortile con i tavolini, dove d'estate c'è sempre il venticello. Sì c'è il vento a Cremona. Credeteci.  
Tanto spazio per fare attività insomma, ma che richiede anche tanto lavoro perché sia sempre accogliente, perché le persone ci si sentano bene.  
Ma a parte tutto questo, ci interessa soprattutto che voi sappiate una cosa: quando si fa la tessera Arci qui da noi, si apre un mondo, che è fatto di tutte queste piccole e grandi cose, a cui tutti noi possiamo partecipare e dare forma. Ognuno secondo la propria misura.  
Ma tutti con un solo spirito.
